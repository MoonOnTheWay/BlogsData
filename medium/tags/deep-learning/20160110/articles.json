[
    {
        "url": "https://medium.com/apprendimento-automatico/nella-mente-di-openai-2ecf13b4d844?source=tag_archive---------0----------------", 
        "text": "OpenAI \u00e8 una societ\u00e0 non-profit statunitense che opera nell\u2019ambito dell\u2019intelligenza artificiale (AI, artificial intelligence) e si impegna a rendere pubblici i risultati ottenuti e i suoi brevetti royalty-free. E\u2019 un laboratorio di ricerca finanziato\u200a\u2014\u200asi parla di un impegno di pi\u00f9 di un miliardo di dollari diluito in un lungo periodo\u200a\u2014\u200ada un nutrito gruppo di privati con l\u2019obiettivo dichiarato di creare i presupposti per contrastare aziende di grandi dimensioni o governi che potrebbero trarre troppo vantaggio dal possedere sistemi super-intelligenti devoti al profitto e all\u2019acquisizione di potere; non sbaglia chi riconosce in questa mission i timori di Elon Musk.\n\nIl research team lavora full-time sui progetti di OpenAI in un unico grande ufficio in San Francisco, dove si sta formando un vero e proprio ensemble di ingegneri e scienziati. Il laboratorio prende spunto da altre realt\u00e0 simili (per diversi aspetti \u00e8 ispirato a strutture come il vecchio Xerox PARC) e la libert\u00e0 di ricerca che lo caratterizza lo configura come partner ideale per un\u2019ampia collaborazione con il mondo accademico e le aziende private. Quello che lo rende davvero unico invece sono le risorse (finanziarie e di conoscenza) che nel tempo si concretizzeranno sempre pi\u00f9 e le notevoli retribuzioni per i ricercatori, cifre da societ\u00e0 high-tech.\n\nUn altro aspetto rilevante che differenzia OpenAI dagli altri laboratori \u00e8 la presenza di un comitato etico, anche questo prender\u00e0 forma e una direzione precisa con il passare del tempo. Al momento l\u2019impronta \u00e8 stata (e viene) data da Elon Musk e Sam Altman. Come scritto nel post di presentazione, l\u2019obiettivo principale \u00e8 far progredire l\u2019intelligenza digitale in un modo che si possano massimizzare i benefici per l\u2019umanit\u00e0 nella sua interezza, tutto il resto rappresenta una serie di strategie e tattiche finalizzate al raggiungimento di questo ambizioso obiettivo.\n\nSempre riguardo a questo, un meta-obiettivo di cui OpenAI si prende carico riguarda il controllo dell\u2019IA, il suo \u201ccontenimento\u201d (citando un vecchio articolo di MIT Technology Review). Questo aspetto potrebbe essere rilevante in un futuro in cui i sistemi creati dall\u2019uomo potranno iniziare ad avvicinarsi a livelli davvero alti\u200a\u2014\u200aIlya Sutskever usa il termine very capable AI. L\u2019obiettivo \u00e8 rappresentato dal diffondere la consapevolezza di questi problemi potenziali nella comunit\u00e0 dei ricercatori\u00a0di machine\u00a0learning\u00a0(ML) e\u00a0AI, comunit\u00e0 che negli ultimi anni ha dimostrato ritmi di crescita davvero incredibili.\n\nPer lo sviluppo inizialmente si useranno piattaforme software e infrastrutture create da altri ricercatori/ingegneri, nell\u2019AMA si accenna a TensorFlow di Google come piattaforma primaria. In seguito, probabilmente, verranno creati nuovi tool per il learning di larga-scala e l\u2019ottimizzazione (nel caso, anch\u2019essi verranno resi pubblici). Riguardo alla questione dati, fondamentale nel ML, principalmente verranno usati dataset e benchmark pubblici (MNIST, CIFAR, ImageNet, Atari,\u00a0..) e\u200a\u2014\u200ase necessario\u200a\u2014\u200asi lavorer\u00e0 alla creazione di nuovi.\n\nIn una risposta, Ilya Sutskever (Research Director di OpenAI) racconta di come si sia avvicinato alla ricerca sulle moderne reti neurali (e il deep learning) partendo da uno scetticismo riguardo ai programmi per computer che imparano dall\u2019esperienza. Successivamente ha scoperto quanto fosse sorprendente l\u2019algoritmo di backpropagation, una folgorazione. Tutto questo unito al fatto che stava studiando alla University of Toronto, dove il pioniere Geoffrey Hinton stava lavorando, lo ha portato a occuparsi accademicamente e professionalmente di quell\u2019ambito.\n\nMa non considerate OpenAI una torre d\u2019avorio popolata da superuomini. Come raccontava qualche settimana fa George Hotz nell\u2019intervista su Bloomberg, il campo del ML (e, estendendo il pensiero, il suo stato dell\u2019arte) \u00e8\u200a\u2014\u200aparadossalmente\u200a\u2014\u200apiuttosto accessibile (come afferma anche Greg Brockman, CTO di OpenAI, nell\u2019AMA), specialmente grazie ai notevolissimi strumenti disponibili oggi. Non serve possedere un PhD oppure essere stati allievi di un luminare dell\u2019ambito, per riuscire a comprendere i punti salienti dei paper pi\u00f9 interessanti sul deep learning pubblicati negli ultimi mesi e ad applicarne i risultati. Invito tutti gli interessati a dare un\u2019occhiata a Kaggle\u200a\u2014\u200aper esempio\u200a\u2014\u200aad affrontare qualche problema/competizione (s\u00ec, ancora prima di approfondire pi\u00f9 di tanto la letteratura) e a condividere l\u2019esperienza.\n\nAnche grazie e iniziative di questo tipo\u200a\u2014\u200afolli oppure no\u200a\u2014\u200asembra proprio che l\u2019ultimo inverno dell\u2019AI sia ormai alle spalle. Per farci un\u2019idea dell\u2019interesse che satellita attorno all\u2019ambito, in una ricerca condotta da Venture Scanner il novempre scorso \u00e8 emerso che su 897 Artificial Intelligence company in 66 paesi sono stati raccolti circa 4 miliardi di dollari in finanziamenti. E questo \u00e8 solo l\u2019inizio.", 
        "title": "Nella mente di OpenAI \u2013 Apprendimento Automatico \u2013"
    }
]